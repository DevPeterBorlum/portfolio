Brasiliansk Jiu-Jitsu (BJJ) kan betegnes som kampsport og selvforsvar, der lægger vægt på gulvkamp, og gør udpræget brug af ledlåse og kvælningsgreb. BJJ er en brasiliansk version af den japanske kampsport Judo.

I Brasiliansk Jiu-Jitsu lægges der vægt på fri kamp og sparring – også kaldet 'at rulle' – for at sikre at udøverne også er i stand til at udføre de lærte teknikker på en usamarbejdsvillig modstander samt at neutralisere dennes angreb. Målet er at få modstanderen ned at ligge og derefter hele tiden forbedre sin position, for derved til sidst at kunne anbringe personen i et greb, der får ham/hende til at give op, hvilket afslutter kampen.